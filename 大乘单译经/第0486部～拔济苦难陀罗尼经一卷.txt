  第0486部～拔济苦难陀罗尼经一卷         
   
  
   大乘单译经・第0486部   
拔济苦难陀罗尼经一卷   
唐三藏法师玄奘奉诏译      
 
 
　　 
 
拔济苦难陀罗尼经(一名胜福往生净土经)  
　　如是我闻。一时薄伽梵在室罗筏。住誓多林给孤独园。与无央数声闻菩萨摩诃萨俱。及诸天人阿素洛等。无量大众前后围绕。  
　　尔时众中有一菩萨。名不可说功德庄严。从座而起顶礼佛足。合掌恭敬白佛言。世尊今此世界无量有情。烦恼因缘造诸恶业。当堕地狱饿鬼傍生。或天人中受诸剧苦。唯愿哀愍方便拔济。  
　　佛言善男子善哉善哉。汝能哀愍一切有情作如是请。谛听谛听。吾今为汝略说拔济众苦方便。善男子有佛世尊。名为不动如来应正等觉。为欲利乐诸有情故。说陀罗尼令众诵念。陀罗尼曰。  
　　羯羯尼羯羯尼　鲁折尼鲁折尼　咄卢磔尼咄卢磔尼　怛逻萨尼怛罗萨尼　般刺底喝那般刺底喝那　萨缚羯莫般蓝般逻般谜　莎诃。  
　　若有善男子善女人。至诚敬礼不动如来应正等觉受持此咒。先所造作五无间业四重十恶。毁诸圣贤谤正法罪皆悉除灭。临命终时。彼不动佛与诸菩萨来现其前。赞叹慰喻令其欢喜。复告之言。今来迎汝应随我往所从佛国。彼命终已。决定往生不动如来清净佛土。善男子复有世尊。名灭恶趣王如来应正等觉。为欲利乐诸有情故。说陀罗尼令众诵念。陀罗尼曰。  
　　输达泥输达泥　萨缚播波毗输达泥　戍睇毗戍睇　萨缚羯莫毗戍睇　莎诃。  
　　若有善男子善女人。至诚礼敬灭恶趣王如来应正等觉受持此咒。万四千劫常忆宿命。所在生处得丈夫身。具足诸根深信因果。善诸技术妙解诸论。好行惠施厌舍诸欲。不造恶业离诸危怖。具正命慧众所爱重。常近善友恒闻正法。求菩提心曾无暂舍。以诸功德而自庄严。具善律仪怖诸恶业。恒无匮乏调柔乐静。于天人中常受快乐。速证无上正等菩提。终不退于十到彼岸。常愿利乐一切有情。诸所修行非专自利。在所生处常得见佛。护持正法预贤圣众。  
　　时薄伽梵说此经已。声闻菩萨及诸天人阿素洛等。闻佛所说。皆大欢喜。信受奉行。  

 上一部：乾隆大藏经・大乘单译经・诸佛心陀罗尼经一卷  下一部：乾隆大藏经・大乘单译经・八名普密陀罗尼经一卷 



  
乾隆大藏经・大乘单译经・拔济苦难陀罗尼经 
 This file is decompiled by an unregistered version of ChmDecompiler.Regsitered version does not show this message.You can buy ChmDecompiler at:     http://www.etextwizard.com/ 